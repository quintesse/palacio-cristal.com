<?xml version="1.0" encoding="UTF-8"?>
<blog:item title="Rocío" xmlns:blog="http://www.codejive.org/NS/portico/weblog">
	<blog:content xmlns="http://www.codejive.org/NS/portico/richtext">
<blog:summary>Vandaag ben ik met een collega, zijn vrouw en een vriend van hun in het Retiro
park gaan skaten (je weet wel, in-line skates met 4 wieltjes en zo want ijs is
er weinig met deze temperaturen). Ik neem zelfs les, maar tot nu toe wil het nog
niet erg lukken. Ik hoop dat ik er beter in wordt, want ik vind het wel erg leuk!
<para/>
Maar terwijl we daar zo bezig waren kwam er een groep mensen het park in die
gekleed waren in de typische klederdracht van Andalucia (zuid-spanje, vooral
bekend door Sevilla en Flamenco) waarbij de vrouwen gekleed gaan in felgekleurde
jurken en de mannen in pak met vest en hoed.
<para/>
Het bleek te gaan om een kerkgemeenschap wiens "patroonmaagd" uit een klein
plaatsje in het zuiden van Spanje komt (Rocío genaamd) en ze waren bezig met
de voorbereidingen van de jaarlijkse bedevaart naar dat plaatsje. In de spanne
van een paar dagen komen dan tussen de 1 en 2 miljoen mensen naar een gehucht
dat nog zo in het verleden leeft dat er geen verharde straten zijn(!) om te
kijken naar een beeltenis van een heilige maagd. Men begint deze bedevaart
over het algemeen in het plaatsje Huelva en in een paar dagen gaat men te
voet of te paard of met een kar/koets (gemotoriseerde voertuigen zijn niet
toegestaan) naar Rocío.</blog:summary>
<para/>
Ik besloot toen dat het de moeite waard was om snel naar huis te rennen om
mijn camera te gaan halen (ja, rennen, want buiten het park is skaten eigenlijk
verboden naast nog het feit dat vanaf het park naar ons huis de straten steil
omlaag gaan en ik niet denk dat ik dat zou overleven gezien mijn gestuntel
op de schaats).
<para/>
Toen ik terug kwam was de groep een mis begonnen in het midden van het park.
Een mis waarbij in flamenco-stijl werd gezongen onder begeleiding van typisch
spaanse instrumenten zoals de flamenco gitaar en castañuelas (in Nederland
meestal castanettes genoemd). Na afloop begonnen verschillende groepjes
Sevillanas te dansen. De Sevillana is één van de meest bekende spaanse
volksdansen en doet in de verte iets aan flamenco denken door het gebruik
van dezelfde instrumenten en kleding (niet zo gek aangezien beide uit Andalucia
komen).
<para/>
Al met al genoeg interessante beelden om fotos van te kunnen maken dus toen
men opbrak om verder te gaan besloot ik om de stoet te volgen om te kijken
waar ze heen gingen.
<para/>
Buiten het park stond een door ossen getrokken kar te wachten waarop de beeltenis
van de maagd werd geplaatst waarna de stoet met de kar aan het hoofd verder
trok. Na een half uur of zo kwamen we aan bij een ander park (Parque de Roma)
waar de kerk van de gemeenschap bleek te staan. Op dat moment kwam de vrouw
van de kerkoudste (of iets dergelijks) naar me toe om me uit te nodigen voor
de picnic die men ging houden in het park. Aangezien ik niet had ontbeten
en het ondertussen al bijna 2 uur was had ik honger als een paard en hebben ze
mij geen twee keer hoeven vragen! En éénmaal daar begon elke familie me uit te
nodigen om toch vooral even wat te proeven van hetgeen ze hadden meegenomen
totdat ik echt niet meer op kon, maar lekker was het wel!
<para/>
Uiteindelijk ben ik bijna de hele dag daar geweest en heb me enorm vermaakt,
ik heb zelfs nog Sevillanas gedanst (niet dat ik er nog iets van kon, maar ja).
<para/>
Kijk hier voor de fotos: <link internal="/FotoAlbum/Fotos/2006/2006-05-21%20Roc%C3%ADo/index.html">Hermandad de Nuestra Señora del Rocío</link>
	</blog:content>
</blog:item>
