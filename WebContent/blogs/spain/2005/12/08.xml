<?xml version="1.0" encoding="UTF-8"?>
<blog:item title="Piso gevonden!" xmlns:blog="http://www.codejive.org/NS/portico/weblog">
	<blog:content xmlns="http://www.codejive.org/NS/portico/richtext">
		Vandaag was het zover, 3 afspraken voor de bezichtiging van een appartament,
		2 in de buurt van het Retiro park en 1 iets ten noorden van het centrum.
		<para/>
		Nummer 1 is dus een typische "piso" (zie gister) in een oud gebouw. Een
		groot nadeel valt direct op bij binnenkomst: het appartament zit aan de
		binnenkant van het gebouw en alle ramen kijken uit op een binnenplaats van
		hooguit 4x4 meter, als je dan bedenkt dat het appartament op de eerste
		verdieping zit en het gebouw zeker 6 verdiepingen hoog is dan kun je je
		wel voorstellen hoe het uitzicht is: nihil en heel donker. Verder is het
		bed in de slaapkamer veel te klein voor mij zonder al te veel mogelijkheid
		om daar iets aan te doen. Het enige pluspunt is de grote keuken met alles
		erop en eraan. Maar kom op nou, als men de keuken 2 zo klein had gemaakt
		had je er nog steeds makkelijk kunnen koken maar had je de rest groter
		kunnen maken en misschien een leefbaar appartament kunnen hebben.
		<para/>
		Grappig detail is dat het gebouw verschillende van dat soort binnenplaatsen
		heeft en dat je om bij de voordeur te komen over een bruggetje door een van
		die binnenplaatsen moet lopen (behalve de mensen op de begane grond dan,
		die lopen over de binnenplaats zelf). Stel je dus een donkere, vierkante
		koker voor van 4x4 meter en 6 verdiepingen hoog waarbij er 5 bruggetjes met
		gietijzeren hekwerken van de ene naar de andere kant lopen.
		<para/>
		Nummer 2 is een moderner gebouw met een grootse ingang met marmeren vloeren
		en een echte congierge/portier van vlees en bloed. Bij aankomst valt wel
		meteen op dat de advertentie in de krant een wat creatieve interpretatie
		van het woord "terras" gebruikt: in feite gaat het gewoon om een balkon.
		Een bruikbaar balkon, dat wel, maar toch nauwelijks een terras te noemen.
		Ik zeg trouwens een "bruikbaar" balkon omdat de meeste balkons in Madrid
		nauwelijks de moeite waard zijn, ze lijken meer voor de sier te zijn dan
		dat ze echt gebruikt kunnen worden, de meeste zijn echt niet meer dan 30
		cm groot.
		<para/>
		Uiteindelijk komt de eigenaar eraan, een typische oudere spaanse dame met
		geblondeerd haar, parelketting en ringen/oorbellen met grote stenen en een
		bontjas. Ze leidt ons naar een appartament zoals ik ze veel heb gezien hier
		in Spanje, een stijl die onze grootouders waarschijnlijk al ouderwets
		gevonden zouden hebben: schilderijtjes met baroklijstjes, lampjes met kanten
		kapjes en meubels met krullen en tierelantijnen. De keuken is klein en
		ondanks de vele ramen is het er toch vrij donker, als dan ook de prijs
		opeens hoger blijkt te liggen (een "fout" in de advertentie) houden we het
		toch vrij snel voor gezien.
		<para/>
		Aangezien we bij de ingang een bordje hadden gezien van "appartementen te
		huur" zijn we bij de portier nog even gaan informeren wat er nog meer was,
		maar voor minimaal 850 euro (ex, gas, water, licht) voor een ongemeubileerd
		appartament met 1 slaapkamer tot 1200 euro (ex, ongemeubileerd) voor eentje
		met 2 slaapkamers laten we dat toch ook maar schieten. De portier geeft wel
		aan dat het in de buurt zeker goedkoper kan en geeft aanwijzingen waar we
		dan heen kunnen. Zie je wel dat er best vriendelijke spanjaarden zijn.
		<para/>
		Maar de tijd dringt en dus op naar de volgende afspraak.
		<para/>
		Nummer 3 begint al goed bij binnenkomst in de wijk: grote vraagtekens boven
		onze hoofden  terwijl we ons afvragen waar we nou beland zijn. Madrid is
		namelijk een klein beetje zoals het centrum van Amsterdam, veelal
		aaneengesloten gebouwen van meerdere verdiepingen, laagbouw en losstaande
		huizen komen eigenlijk niet voor. Dus wat schetst onze verbazing als we
		opeens een wijk binnenlopen dat lijkt op een klein dorp: losstaande huisjes
		met een tuin langs kleine straatjes bedekt met de gevallen bladeren van de
		bomen die overal staan.
		<para/>
		Het huis zelf heeft 3 verdiepingen waarbij de eigenaresse de bovenste
		verdieping bewoont terwijl de andere 2 worden verhuurd. Wij gaan via een
		kleine opgang naar de eerste verdieping en komen in een leuk ingericht
		appartament, eindelijk iemand met een beetje smaak. De slaapkamer is niet
		al te groot, maar heeft wel veel kastruimte (zeker door het hoge plafond),
		de keuken is daarentegen heel ruim (weer zo'n grote keuken, leven de
		spanjaarden soms in hun keuken?). Maar dan de woonkamer... met een dubbele
		openslaande porte bris√©e (sorry, insider joke) naar een knots van een terras.
		Ok, wij zijn verkocht!
	</blog:content>
</blog:item>
